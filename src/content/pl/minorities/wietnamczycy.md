---
type: single-minority
path: wietnamczycy
title: Wietnamczycy
---
**Choć od kilkudziesięciu lat dzielimy z nimi miasto, wciąż niewiele o nich wiemy. Wietnamczycy to dziś jedna z najliczniejszych, a jednocześnie najbardziej „tajemniczych” mniejszości narodowych zamieszkujących stolicę. Społeczność kojarzona dawniej ze Stadionem Dziesięciolecia i barami szybkiej obsługi, dziś składa się również z wykształconych specjalistów i przedsiębiorców, którzy gościli nawet na listach najbogatszych Polaków. Czym się zajmują? Gdzie mieszkają? Jak wygląda ich życie w Warszawie i dlaczego właśnie tu postanowili się osiedlić? Dalsza część artykułu poniżej.**

Wszystko zaczęło się w latach 50. ubiegłego wieku, kiedy na polskie uczelnie wyższe zaczęli przyjeżdżać studenci z Wietnamu. Na początku była ich zaledwie garstka, ale w miarę upływu lat populacja ta stopniowo się powiększała – przede wszystkim z powodu trwającej w Wietnamie wojny i uruchomienia przez kraje bloku wschodniego działań pomocowych, które umożliwiły wietnamskim studentom i doktorantom opuszczenie ojczyzny i kontynuowanie nauki w Polsce. Działania te były kontynuowane także po wojnie. W ten sposób do końca lat 90. w Polsce wykształcenie zdobyło ponad 4500 obywateli Wietnamu.

Z założenia po zakończeniu studiów mieli wrócić do swojego kraju, jednak większość z nich zdecydowała się pozostać nad Wisłą. Tu rozpoczęli pracę, założyli rodziny, wychowywali i kształcili swoje dzieci. Z czasem, dzięki znajomości języka i kultury, a także obyciu w polskich realiach, stali się liderami dla całej społeczności wietnamskiej w Polsce - pisze Teresa Halik, wietnamistka, w swoim opracowaniu “Imigranci w polskim społeczeństwie”. Liderów potrzebowała zwłaszcza duża grupa Wietnamczyków, która przybyła do Polski w latach 90.